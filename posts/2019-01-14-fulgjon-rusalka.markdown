---
title: Jezioro Rusałka, jesień
date: 2019-01-14 21:55:15
tags: twórczość, youtube, polish
---
Dnia pewnego, wczesnym rankiem a przed świtem, udaliśmy się w puste miejsce w środku lasu. Było to opodal miasta, które zamieszkujemy. Trochę to z przekory, żeby udowodnić sobie, że można pogodzić krótki sen z zaplanowaną pobudką, wyszliśmy z domu nad jezioro tak, żeby nagrać opadające mgły o wschodzie słońca. 

Mijamy park. Trawniki przykryte śródjesiennym listowiem rozświetlają na pomarańczowo lampy sodowe; reszta czarna zupełnie, noc jest jeszcze. Z tego mroku postaci kolejno wychodzą: kobieta z beretem tobołek włócząca za sobą, boksuje po dziurach w chodniku. Za nią kuleje siwy mężczyzna; gdy już mamy go minąć zwraca się do nas: „nie mam pracy, daj mi drobne”. „Nie mam pracy ani drobnych” – zbijam go z tropu i prędko idziemy w głąb ciemności. Tam zaś stoi kamienica z cegły czerwonej pobudowana. Światło z niej się wylewa na podwórze. Bełkot stamtąd jakiś dochodzi i postaci powykręcane stoją jedna za drugą, tak że się nie mieszczą na tym podwórzu, na chodnik wystają i przestają z nogi na nogę o płot oparte.  

– Kult jakiś, diabły do miasta wywołują – zgaduję.

![](../images/DSC07504_min.JPG)

Zabudowania kończą się. Drzewa coraz częściej mijamy, niekiedy wstydliwie wystają spośród nich pamiątki transformacji ustrojowej: puste budynki gospodarcze z napisami „Poborowi 97” i przytulone do nich kupki dziko zutylizowanego gruzu. W końcu przechodzimy kładkę nad torami. Stoimy w lesie Golęcińskim. Po chwili dochodzimy do celu.


>> Brzegi były w tumanie i zlewały się z płaszczyzną wód w jedną nieprzejrzaną równinę. Rzędzian, zbudziwszy się i przetarłszy oczy, aż się przestraszył. Spojrzał zdziwionemi oczyma dookoła, a nie widząc nigdzie brzegu, rzekł:
>> — O dla Boga! mój jegomość, to my już chyba na morzu jesteśmy...

>> — Rzeka to tak potężna, nie morze — odpowiedział Skrzetuski — a brzegi obaczysz, gdy mgła opadnie.

>> — Myślę, że niedługo już nam i na Turecczyznę wędrować przyjdzie.


Tak musiał myśleć o widoku, którego i my doświadczyliśmy, reżyser J. Hoffman, gdy z Dniepru [przeniósł](https://www.polskieradio.pl/7/166/Artykul/1636926,Jak-Rusalka-grala-Dniepr-czyli-Polska-na-filmowo) plan filmowej adaptacji „Ogniem i mieczem” nad poznańskie jezioro [Rusałka](https://www.google.pl/maps/place/Jezioro+Rusa%C5%82ka/@52.4267723,16.8782128,15z/data=!4m5!3m4!1s0x47044490a29d4e9f:0x8de915b087291f8e!8m2!3d52.4265609!4d16.8787823). 

Ujęć mgieł, roślinności wszelakiej i ptactwa jak igra po drzewach i szuwarach nagraliśmy mnóstwo; muzykę potem zaaranżowałem na gitarę ze swojego [starego utworu](https://fulgjon.bandcamp.com/track/tam-i-teraz). Moja narzeczona nie szczędząc miłości przytuliła ze sobą wszystko, co zanotował obiektyw aparatu i zmontowała w następującą całość: 

<center>
<iframe width="560" height="315" src="https://www.youtube.com/embed/_kF_2iK4AnE" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>
</center>

